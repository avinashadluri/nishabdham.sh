# చందమామ మంత్రదండం

అది వెస్ట్రన్ సిడ్నీ ...

"హేయ్ సిరీ పుట్టిన రోజు శుభాకాంక్షలు నాన్నా. "
"థాంక్ యూ అమ్మా నాన్నా"
"నువ్వు మాకు పుట్టి 20ఏళ్ళు అయిన సందర్బంగా నీకు 20 బహుమతులు ఇదుగో "
"ఎందుకు నాన్నా ఇవన్నీ"
"నీ కంటే ఎక్కువా, పడుకో తల్లీ "

సాయంత్రం ఆ బహుమతులు అన్నీ ఓపెన్ చేసి
చూస్తుంటే 8 ఏళ్ళ కింద జరిగిన నా పుట్టిన రోజు సంఘటన గుర్తొచ్చింది.

అప్పుడు నా వయసు 12 ఏళ్ళు.

"అమ్మా సిరీ, లేవమ్మా. ఈరోజు నీ పుట్టిన రోజు. నీకోసం చాలా మంది ఫ్రెండ్స్ మనింటికి వస్తారు. చాలా బహుమతులు వస్తాయి. త్వరగా లేచి స్నానం చేసి కొత్త బట్టలు వేసుకోవాలి, లే "

నాకు రెండు సంవత్సరాల నుండీ అడుగుతున్న సైకిల్ ఈసారైనా నాన్న కొనిస్తారేమో అని ఎదురు చూసా, మళ్ళీ నో చెప్పారు. కనీసం ఆ వీడియో గేమ్ అయినా కొనివ్వట్లేదు అసలు ఏంటి ఈ తల్లితండ్రులు అన్నిటికి వద్దు అంటారు అనుకునేదాన్ని.

"స్కూల్ లో స్నేహితుల తో ఎక్కువ గడిపితే తప్పే, ఇష్టమొచ్చిన సినిమాలు చూస్తే తప్పే, నాకిష్టమొచ్చినట్టు బట్టలు , జుట్టు వేసుకుంటే తప్పే , అబ్బాయిలతో మాట్లాడితే తప్పే. ఇలాంటి తల్లితండ్రులు అందరికి ఉంటే ఎంత చిరాకు అసలు"

సాయంత్రం పుట్టిన రోజు పండగ అయ్యాక బహుమతులు అన్నీ ఆశగా ఓపెన్ చేసి చూస్తే అన్నీ అవే పాత బోడివి. పుస్తకాలు పెన్నులు బొమ్మలు పజిల్స్ ....
ఆ మూలన ఏదో సన్నటి పొడవాటి డబ్బా ఉంటే తీసి చూసా. పొడుగ్గా రంగు రంగుల్లో ఉన్న గాజు కర్ర కి చివరన ఒక గోళాకారం లో ఉన్న చందమామ లాంటి ది అతుక్కుని ఉంది. ఏదో మేజిక్ స్టిక్ లాగా.

ఆ మేజిక్ స్టిక్ మీద ఏదో చిన్నగా రాసి ఉంది.
"ఈ చందమామ ని మీ అర చేతిలో పెట్టుకుని మీరు కోరుకుంది మనసులో అనుకుని చందమామా అని అనుకుంటే , అప్పటికప్పుడు జరిగి పోతుంది. ఈ రంగులన్నీ కరిగిపోయి ఖాళీ గ్లాస్ స్టిక్ మిగలగానే ఇది పని చేయటం ఆగిపోతుంది"

చాలా ఆశ్చర్యం, ఆనందం తో పాటు అయోమయం, ఏం చేయాలో తెలియనితనం. అమ్మానాన్నలకి చూపిస్తే ఏమంటారో అనే భయం తో నా రూమ్ లోకి పరిగెత్తా.

ఇది నిజమా? ఒకవేళ ప్రయత్నిస్తే ? పని చేయకపోతే ? ఏదైనా ప్రమాదం జరిగితే ? ఏదైతే అదైంది ఇలాంటి తల్లితండ్రుల తో ఉండటం కన్నా ఇంకేం ప్రమాదం ఉంటుంది అని నా అర చేతిలో చందమామ ని పెట్టుకుని మనసులో అనుకున్నా - నా వీడియో గేమ్ నా రూమ్ లో ఉండాలి అని.

కళ్ళు తెరిచి చూస్తే ఆశ్చర్యం ఎదురుగా బల్ల పైన వీడియో గేమ్.
"ఆహా. ఎంత ఆనందమో. అసలు ఎలా ఇలా. చందమామా నువ్వు గ్రేట్. ఇది నిజం అయితే నా సైకిల్ కూడా తీసుకురా"
"చందమామా"

గోడకి ఆనుకుని సైకిల్. ఎగిరి గంతేసి, ఆలోచించా - నాన్న కి తెలిస్తే ఎలా అని. ఏదోటి చెప్పాలి అని భయంతో దిండు కింద చందమామ ని దాచిపెట్టి బయటికి వెళ్ళా.

"ఏమ్మా సైకిల్, వీడియో గేమ్స్ నచ్చాయా? నీకు సర్ప్రైజ్ ఇద్దామని నేనూ మీ అమ్మా నువ్ ఎప్పటి నుండో అడుగుతున్న అవి రెండూ తీసుకొచ్చాం. హ్యాపీ నా ? హ్యాపీ బర్త్ డే నానా " అన్నాడు నాన్న.

వెళ్లి గట్టిగా హత్తుకుని థాంక్స్ చెప్పా అమ్మకి నాన్నకి.

అసలు వాళ్ళే నిజంగా తెచ్చారా లేదా నేను చందమామని కోరుకోవడం వల్ల వచ్చాయా అర్థం కాలేదు. తెలుసుకోవడం ఎలాగో అర్థం కాలేదు. కాసేపయ్యాక ఐడియా వచ్చింది. కళ్ళు మూసుకుని అర చేతిలో చందమామని పెట్టుకుని - "నిన్నటి వరకూ మా అమ్మానాన్న మనసులో ఏముంది నేను అడిగిన గిఫ్ట్స్ కొందాం అనుకున్నారో లేదో ఒక పేపర్ మీద చూపించు చందమామా"

కళ్ళు తెరిచి చూస్తే సగం కరిగిన మేజిక్ స్టిక్ రంగులతో చందమామ, పక్కన ఒక తెల్ల కాగితం మీద ఏదో రాసి ఉంది.

"లేదు కవితా, నాకు మాత్రం సైకిల్ కొనాలని ఉండదా చెప్పు. ఒక్కగానొక్క కూతురు, 2 ఏళ్ళ వయసులో ఉన్నప్పుడు బొమ్మ స్కూటర్ మీద నుండి పడి తనకు ఎంత పెద్ద దెబ్బ తగిలిందో , కోలుకోవడానికి ఎంత టైం పట్టిందో, మనం పడ్డ బాధ నాకింకా కళ్ళలో తిరుగుతూ ఉంది, చూస్తూ చూస్తూ మళ్ళీ సైకిల్ అంటే అదీ మెయిన్ రోడ్ మీద అంటే , తనకు ఏదైనా అయితే మనం తట్టుకోగలమా ? అలా అని ఆ వీడియో గేమ్ కొందామనుకుంటే తనకు ఇప్పుడే కళ్ళకి 5 నెంబర్ సైట్ ఉంది ఎక్కువ స్క్రీన్ టైం స్పెండ్ చేస్తే కళ్ళకు ఎంత ప్రమాదమో డాక్టర్ చెప్పడం తెలిసిందేగా. వీడియో గేమ్స్ ఉంటే తను స్క్రీన్ ముందు నుండి లేస్తుందా?  
ఏం చేసినా తన కోసమే కదా. నాకు వేరే స్టేట్ లో గొప్ప ఉద్యోగం వచ్చింది వొదులుకున్నా , నీకున్న ఉద్యోగం వొదులుకున్నా అది తన కోసమేగా. తనకు అర్థమయ్యేలా ఎలా చెప్పేది ?
ఇక్కడి స్నేహాలు ఎలా ఉంటాయో మనకు తెలియనిదా. సురేష్ వాళ్ళ బాబు చెడు స్నేహాల వల్ల ఎలా పాడయ్యాడో, సరిత వాళ్ల కూతురు ఇష్టమొచ్చినట్టు డ్రెస్ , జుట్టు వేసుకోమని వాళ్ళ స్కూల్ లో ఎంత బుల్లియింగ్ జరుగుతుందో మనకు చెప్పలేదా. అమ్మా నాన్నలకు దూరంగా మనo వచ్చింది, అందరికి దూరంగా తనని పెంచుతున్నది ఇలాంటి వాటి వల్ల చెడిపోవడానికా? తన జీవితం బాగుండాలని మనం ఎంత చేస్తున్నామో తనకు ఎలా తెలిసేది కవితా ?"

అది చదవగానే ఆ వయసులో ఆ ఫీలింగ్ ఏంటో తెలియలేదు గాని ఇప్పుడు తెలుస్తుంది నేనెందుకు స్థంభించిపోయానో. అసలు వాళ్ళు ఎందుకు నేను ఏది అడిగినా అంత ఆలోచిస్తారో , నేను అడిగిన ప్రతిదీ ఎందుకు ఒప్పుకోరో అర్థమైంది. చందమామ నాకోసం వాళ్ళ మనసు మార్చి ఇవన్నీ కొనేలా చేసింది అని అర్థమైంది. కానీ ఎందుకో ఇదంతా చదివాక సైకిల్ మీద కంటే వాళ్ళ మీదే ప్రేమ ఎక్కువ ఉందని నాకర్థమైంది.

ఎంత అసహ్యించుకున్నాను అసలు మా అమ్మానాన్న ని. నేనేనా ఇలా చేసేది. మా అమ్మానాన్న లాగే అందరు ఆలోచిస్తారా అని తెలుసుకోవాలి అని అనిపించింది.

"చందమామా - మా కమ్యూనిటీ లో ఉన్న నా అందరు స్నేహితుల వాళ్ళ అమ్మానాన్న పరిస్థితి ఏంటో నాకు తెలిసేలా చేయవా ?"

కళ్ళు తెరిచేసరికి ఒక్కసారిగా వాళ్ళందరి గురించి అంతా తెలిసిన భావన.

"తనకి తల్లి తండ్రీ లేకపోయినా పిల్లల్ని మంచి చదువులు చదివించాలని వేరే దేశం వచ్చి , వాళ్ళే పిల్లలకు తల్లి తండ్రులుగా , నానమ్మ తాతలుగా , మార్గదర్శకులుగా ఉన్న హరీష్ - స్రవంతి వాళ్ళు "

"ఉన్న ఒక్కగానొక్క 2 ఏళ్ళ కొడుకు కి మాటలు రావు, వినిపించవు అని తెలిసినా మనో నిబ్బరం తో ఎప్పటికప్పుడు స్పీచ్ థెరపీ ట్రీట్మెంట్ తీసుకుంటూ కంటికి రెప్పలా బిడ్డ ను కాపాడుకుంటున్న అజయ్ - గీత వాళ్ళు "

"హై స్కూల్ వయసుకు వచ్చిన కొడుకు చెడు స్నేహాల వల్ల పాడైపోయి చెడు అలవాట్లకు బానిసై జీవితం నాశనం అయిపోతుంటే తన భవిష్యత్తు కోసం ఉన్న ఉద్యోగాన్ని , కలలు కన్న జీవితాన్ని వొదులుకుని భారత దేశం పయనమైన మహేష్ - సంగీత వాళ్ళు "

"కోవిడ్ సమయంలో పిల్లల్ని కని, చేసేవాళ్ళు లేక పెరిగిన లక్ష్మి వాళ్ళ పాప. కోవిడ్ మూలాన ఎవరితో ఆడుకోలేక మాట్లాడలేక వెనకపడిపోయి చివరికి స్కూల్ లో జాయిన్ అయ్యాక అందరితో కలిసే అలవాటు లేక మాట్లాడలేక, చదువులో వెనుకపడి పోవడం చూసి తానే ఒక టీచర్ లా రోజూ పాపని తీర్చిదిద్దుతున్న లక్ష్మి - కళ్యాణ్ వాళ్ళు "

చందమామ ద్వారా ఇవన్నీ తెలిసి ఒక్కసారి ఒళ్ళు జలదరించింది - పిల్లల్ని అర్థం చేస్కునే అమ్మానాన్నలే గాని వాళ్ళని అర్థం చేసుకున్న పిల్లలే లేరా అని. అమ్మానాన్న గొప్పతనం అర్థమైంది. ఇకపై వాళ్ళ మీద ప్రేమే తప్ప ద్వేషం పెంచుకోవద్దు అని.

ఇంతలో చేయిలో ఉన్న చందమామ గ్లాస్ స్టిక్ భళ్ళున కింద పడింది - నేను గతం నుండి ప్రస్తుతానికి వచ్చా.

ఆ సంవత్సరం నాకు బుద్ధి తెలిసింది అమ్మనాన్న ల విలువ తెలిసి వచ్చింది. అంత సహాయం చేసిన ఆ చందమామ నాతో ఉంటే ఎంత బాగుండు అనుకుంటూ పడుకునే లోపు డింగ్ అని ఒక ఫోన్ మెసేజ్ వచ్చింది.

"హలో నన్ను తల్చుకున్నట్లున్నావ్" అని
"ఎవరు మీరు ? లేదే ఎవర్ని తల్చుకోలేదే "
"మర్చిపోయావా నా అవసరం అయిపోగానే. నేను చందు ని "
"ఏ చందు ? నాకెవరి అవసరం లేదు "
"నీ చిన్నప్పుడు నీకొక మేజిక్ స్టిక్ గిఫ్ట్ ఎవరు పంపారో గుర్తుందా ?"
"వాట్ అది పంపింది నువ్వా ? "
"కాదు. పంపించిందే నన్ను. అయినా అవసరం లేదు అన్నావ్ గా. ఉంటా మరి. వచ్చే బర్త్ డే కి తల్చుకుంటే వస్తా, బాయ్"

---

తల్లిదండ్రుల ప్రేమ, వారి నిర్ణయాలు ఎప్పుడూ మన మంచి కోసమే. వారి అనుభవం, జ్ఞానం మన భవిష్యత్తును రూపొందించడంలో కీలకం. చిన్నప్పుడు అర్థం కాకపోయినా, పెద్దయ్యాక వారి ప్రతి మాట వెనుక ఉన్న ప్రేమ, శ్రద్ధ తెలుస్తుంది.

---

మీ అభిప్రాయాలు తెలియజేయడానికి లేదా ఫీడ్‌బ్యాక్ ఇవ్వడానికి [కామెంట్స్ పేజీ](../comments) కి వెళ్లండి.
